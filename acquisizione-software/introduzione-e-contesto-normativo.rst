Introduzione e contesto normativo
---------------------------------

Per le Pubbliche amministrazioni il Codice dell'Amministrazione
Digitale, di seguito denominato CAD, disciplina il riuso delle soluzioni
e standard aperti.

Gli articoli 68 e 69, che le presenti Linee guida hanno l'obiettivo di
attuare, trattano nel medesimo contesto i temi del riuso, della titolarità del
software e del codice sorgente aperto per le PPAA.

Gli articoli richiamati sono stati modificati sia dal d.lgs. 26 agosto 2016 n.
179 sia dal d.lgs. 12 gennaio 2017 n. 217. L'ultimo aggiornamento ha
comportato:

-  la modifica dell'art. 68, abrogando il comma 3 e trasponendo il
   contenuto nell'art. 1 co. 3, lettere l-bis e l-ter;

-  la riformulazione dell'art. 69, comma 2;

-  l'introduzione del comma 2 bis dell'art. 69;

-  l'abrogazione dell'articolo 70 rubricato banca dati dei programmi
   informatici riutilizzabili.

Il testo dell'art. 68 è rimasto immutato, eccezion fatta per
l'aggiornamento del riferimento normativo al D.Lgs. 50/2016 [1]_ in
luogo del richiamo alla precedente normativa in materia di appalti.

Fino alla modifica apportata dal D.Lgs. 217/2017, nell'acquisizione di
software da parte delle pubbliche amministrazioni svolgevano un ruolo:

-  il mercato elettronico: "\ *strumento di acquisto e di negoziazione
   che consente acquisti telematici per importi inferiori alla soglia di
   rilievo europeo basati su un sistema che attua procedure di scelta
   del contraente interamente gestite per via telematica*\ " (di
   particolare rilevanza il MePA gestito da CONSIP);

-  le convenzioni quadro e gli accordi quadro stipulati, ai sensi della
   normativa vigente, da CONSIP e dai soggetti aggregatori;

-  il Catalogo nazionale programmi riutilizzabili gestito dall'AgID.

I primi due continuano a svolgere la funzione, mentre le funzioni del
catalogo, abrogato in quanto tale dal CAD, sono assunte dal portale
*Developers Italia* (https://developers.italia.it), che assume il ruolo di
"piattaforma", rectius *repertorio* - secondo la dizione dell'art. 69 co. 1 -,
e delle *piattaforme* di cui all'art. 69 co. 2bis.

Il presente documento ribadisce che i "principi di economicità e di
efficienza, tutela degli investimenti, riuso e neutralità tecnologica"
(comma 1 dell'art. 68 del CAD [2]_) si raggiungono attuando quanto
previsto dal comma 2 dell'art. 69 del CAD [3]_: "il riuso dei programmi
informatici di proprietà delle pubbliche amministrazioni" garantendo
che queste ultime, oltre ad essere titolari del software, rendano il
software Open Source attraverso l'apposizione di una licenza aperta.

.. [1]
  http://www.normattiva.it/uri-res/N2Ls?urn:nir:stato:decreto.legislativo:2016-04-18;50!vig=

.. [2]
  http://www.normattiva.it/uri-res/N2Ls?urn:nir:stato:decreto.legislativo:2005-03-07;82!vig=~art68

.. [3]
  http://www.normattiva.it/uri-res/N2Ls?urn:nir:stato:decreto.legislativo:2005-03-07;82!vig=~art69

