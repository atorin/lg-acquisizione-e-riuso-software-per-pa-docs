.. _manutenzione-software:

Manutenzione di un software da parte dell'amministrazione titolare
------------------------------------------------------------------

La manutenzione di un software, sia essa evolutiva o correttiva, è un
processo essenziale del ciclo di vita, poiché mantiene il software
aggiornato relativamente alla veloce evoluzione tecnologica,
all'evoluzione normativa, e alle nuove esigenze dell'amministrazione.

Durante la manutenzione, inoltre, gli aggiornamenti del software
prodotti entrano nel campo di applicazione dell'art. 69 del CAD e
devono quindi essere messi a riuso. La presente sezione descrive la procedura
manutentiva che indichiamo per consentire in modo agevole il riuso di
questi miglioramenti.

Titolarità del codice sviluppato in fase di manutenzione
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Come già discusso in :ref:`titolarita`, l'amministrazione deve assicurarsi
la piena titolarità del software realizzato *ex novo*, ivi compresa ogni porzione realizzata
durante un contratto di manutenzione. Si rimanda al citato paragrafo per ulteriori
informazioni.

Rilascio sotto licenza aperta delle modifiche
~~~~~~~~~~~~~~~~~~~~~~~~~~~~~~~~~~~~~~~~~~~~~

Per rilasciare le modifiche ad un software, non è possibile utilizzare
il processo descritto precedentemente in :ref:`rilascio-nuovo-sofware`; tale
processo infatti, indipendentemente dall'entità della modifica,
creerebbe un secondo repositorio di codice sorgente disgiunto
dall'originale, causando costi elevati per qualunque amministrazione
che, avendo preso in riuso il software originale, voglia continuare a
beneficiare della sua evoluzione.

Il modo corretto e con minori oneri (sia per l'amministrazione titolare,
sia per quelle che vorranno riutilizzare il software in futuro) per mantenere
un software sotto licenza aperta è quello di adottare uno **specifico**
**processo di sviluppo** nel quale ogni singola modifica venga
effettuata direttamente nel *repository* originale contenente il
software, dando immediata evidenza del cambiamento avvenuto.

Inoltre, è necessario comunicare che il software è in fase di
manutenzione (inserendo tale informazione anche all'interno della
registrazione del software in Developers Italia), affinché altre
amministrazioni possano tenerne conto nella fase di valutazione
comparativa.

Il processo completo è descritto, nei suoi dettagli tecnici, in
:ref:`guida-manutenzione`. In caso di appalto, si richiede che
l'amministrazione **alleghi la Guida tra i documenti tecnici di gara**,
per esempio come allegato al capitolato tecnico, in modo che i fornitori
abbiano evidenza immediata del processo richiesto.

.. _supporto-amministrazioni-che-riusano:

Supporto alle amministrazioni che riusano
~~~~~~~~~~~~~~~~~~~~~~~~~~~~~~~~~~~~~~~~~

Anche se non sussiste nessun obbligo di garanzia o supporto tecnico o
formativo da parte dell'amministrazione titolare verso le
amministrazioni che prendono in riuso, ove il software sia soggetto a
manutenzione evolutiva, si richiede che le risorse interne o le aziende
incaricate di tale manutenzione offrano un supporto base a chi segnala
in modo circostanziato eventuali anomalie, oppure voglia effettuare (a
proprie spese) modifiche al software.

Il modello di riuso, infatti, consente a più amministrazioni di investire sul
medesimo software, ciascuna con il proprio *budget*, andando quindi a
costruire un valore incrementale sul software originario. Affinché detto
processo funzioni correttamente, però, è auspicabile almeno un coordinamento
tecnico tra la Pubblica Amministrazione che mantiene il software e quella che
intenda modificarlo. Inoltre, questo offre una opportunità di condividere
piani di sviluppo e dunque investimenti tra più amministrazioni sul medesimo
software, con risparmio per la finanza pubblica.

Anche questo processo di supporto alla modifica di un software è
dettagliato nella stessa guida :ref:`guida-manutenzione`.

Software non ancora rilasciato sotto licenza aperta
~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~~

Se l'amministrazione avvia un processo di manutenzione di un software
che già possiede, ma per il quale non abbia ancora provveduto al rilascio
sotto licenza aperta, si deve valutare l'aggiunta dell'attività di primo
rilascio al contratto di manutenzione, in ragione del minor costo che
normalmente si sostiene rispetto ad effettuarlo separatamente.
